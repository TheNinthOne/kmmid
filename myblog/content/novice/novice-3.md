+++
title="Slovenski škofje v Vatikanu | Papežu Leonu XIV. podarili komplet mašnih oblačil z idrijsko čipko "
description="Darilo, ki so ga klekljarice, šivilji, oblikovalka in krojač ustvarjali okoli 1300 ur"
date=2026-01-19

[extra]
avtor="Laura Drašček"
lokacija="Maribor"

[taxonomies]
categories = []
tags = []
+++

{{ img(path="images/3-novice1.PNG", alt="Slovenski škofje so papežu Leonu XIV. ob romanju v Vatikan med drugim podarili mašni plašč, mitro, štolo in dve dalmatiki z idrijsko čipko. Foto: PROFIMEDIA") }}
*Slovenski škofje so papežu Leonu XIV. ob romanju v Vatikan med drugim podarili mašni plašč, mitro, štolo in dve dalmatiki z idrijsko čipko. Foto: PROFIMEDIA*


Med romanjem v Vatikan so slovenski škofje papežu podarili mašni plašč, mitro, štolo in dve dalmatiki z idrijsko čipko. Ideja se je porodila na podlagi mašnih plaščev, ki so bili ustvarjeni za koprsko škofijo leta 2024. Ročno delo v sebi nosi simboliko krščanstva na slovenskih tleh ter predstavlja tukajšnjo Cerkev in njene vernike. Pri projektu, ki je trajal sedem mesecev, je sodelovalo šest klekljaric, oblikovalka vzorcev, krojač in dve šivilji, skupaj pa so delali približno 1300 ur. 

# Idejo dobili od 1500-letnici koprske škofije  

Ideja za darilo, ki so ga slovenski škofje podarili papežu Leonu XIV. ob obisku Ad limina Apostolorum, ko škofi romajo v Rim in Vatikan, da obiščejo grobove apostolov Petra in Pavla ter se srečajo s papežem, se je porodila ob praznovanju 1500-letnice koprske škofije leta 2024. Takrat je več kot 140 klekljaric ustvarilo 60 mašnih plaščev z idrijsko čipko, ki pa so pritegnili veliko pozornosti in navdušili tudi slovenske škofe. Junija lani so svojo željo sporočili tajniku koprske škofije Blažu Lapanji, ki je k uresničitvi zamisli povabil oblikovalko vzorcev za idrijsko čipko Petro Marinko Rus, krojača Mateja Peljhana in svojo mamo Martino Lapanja, ki je izkušena klekljarica iz Idrijskih Krnic. 

{{ img(path="images/3-novice2.PNG", alt="Mašni plašči z idrijsko čipko, ki so jih klekljarice ustvarile ob praznovanju 1500-letnice koprske škofije leta 2024, na podlagi katerih se je slovenskim škofom porodila ideja za darilo. Foto: Luka Tul") }}
*Mašni plašči z idrijsko čipko, ki so jih klekljarice ustvarile ob praznovanju 1500-letnice koprske škofije leta 2024, na podlagi katerih se je slovenskim škofom porodila ideja za darilo. Foto: Luka Tul*

# Simbolni pomen darila

[Idrijska čipka](https://www.visit-idrija.si/sl/dozivi/2019092610280579/idrijska-cipka) je danes prepoznana po vsem svetu, na mašnem plašču za papeža Leona XIV. pa predstavlja vrednote medsebojne povezanosti, znanja, obrtniške spretnosti in ponosa na domačo kulturo ter tradicijo, saj je to darilo slovenskih škofov, ki predstavljajo slovenske vernike. Oblikovalka vzorcev za idrijsko čipko iz Spodnje Idrije Petra Marinko Rus se je soočila z zahtevnim izzivom. Med bogato krščansko simboliko je izbirala motive, ki bodo najbolje odražali slovensko krščansko izročilo, ter jih izrisala na [»papirc«](https://www.muzej-idrija-cerkno.si/zbirka/cipkarska-zbirka/papirci/), po katerem so klekljarice lahko izdelale zamišljeno čipko. Likovni jezik plašča ima tako poseben pomen: *»Simboli, upodobljeni v idrijski čipki, so vzeti iz starokrščanskih simbolov, odkritih na slovenskih tleh, kot sta kristogram iz 6. stoletja, ki je bil odkrit pred tremi leti pri prenovi kora v koprski stolnici, ter osnovna oblika križa, vzetega iz mozaikov iz emonske krstilnice, ki sega v 4. stoletje,« je* o darilu povedal tajnik koprske škofije Blaž Lapanja. Poleg teh so v čipko vključeni tudi simboli treh krščanskih kreposti: srce kot znamenje ljubezni, križ kot simbol vere in sidro kot podoba upanja. Na plašču je razporejenih še šest klekljanih rib – simbol, po katerem so se prepoznavali prvi kristjani – ki v tem primeru predstavlja šest slovenskih škofij. 

{{ img(path="images/3-novice3.PNG", alt="Oblikovalka vzorcev Petra Marinko Rus je premišljeno zasnovala vzorce s simbolnimi pomeni. Foto: Živa Marinko") }}
*Oblikovalka vzorcev Petra Marinko Rus je premišljeno zasnovala vzorce s simbolnimi pomeni. Foto: Živa Marinko*


# Komplet oblačil so klekljale 979 ur 

Klekljarica Martina Lapanja je sklekljala že šest mašnih plaščev, med katerimi je bil tudi novomašni plašč za njenega sina. Večino čipk za papežev mašni plašč in [mitro](https://addominum.si/2023/08/zakaj-skofje-uporabljajo-mitro-1-del/) je izdelala sama. Da je lahko posamezne kose čipk povezala z obrobo, je sama izdelala tudi bulo, proti koncu, ko jo je za praznike že priganjal čas, pa so čipke za [dalmatiki](https://zupnija-lj-koseze.rkc.si/diakonsko-posvecenje-blaza-zorka/) obeh diakonov pomagale klekljati še Marica Kosmač, Marija Tratnik, Marjeta Adam, Silva Makuc in Valerija Krivec: *»Za klekljanje idrijskih čipk za ves komplet oblačil, ki bo šel v Vatikan, smo porabile 979 ur klekljanja, od tega sem sama klekljala 754 ur, 225 ur pa so porabile druge klekljarice, ki so mi na koncu pomagale. Za vse čipke za mašni plašč sem morala zvezati kar 3698 klekljev, kar je 1849 parov, bula je bila težka devet kilogramov. Samo za napenjanje sem uporabila 1600 bucik. Čipka je videti kot celota, ampak jo je bilo treba med klekljanjem kar 242-krat začeti in končati. Klekljarice vedo, kaj to pomeni, in to le za mašni plašč, za preostalo nisem štela,«* je nekaj številk delila klekljarica Martina Lapanja, ki ji to, da je darilo lahko sklekljala, pomeni milost in čast. 

{{ img(path="images/3-novice4.PNG", alt="Klekljarica Martina Lapanja med izdelavo idrijske čipke za papežev mašni plašč, za katerega je skupaj zvezala kar 3698 klekljev. Foto: Karmen Govekar") }}
*Klekljarica Martina Lapanja med izdelavo idrijske čipke za papežev mašni plašč, za katerega je skupaj zvezala kar 3698 klekljev. Foto: Karmen Govekar*


# Kroj, ki spominja na kelih 

Nekoliko drugačen kroj papeževega mašnega plašča je zasnoval krojač Matej Peljhan, ki je doslej izdelal že 66 mašnih plaščev. Največjo spremembo je uvedel pri obliki osrednjega sprednjega dela, na katerem so razporejeni cerkveni simboli. Ta je običajno ravne oblike, sam pa ga je oblikoval v podobi keliha: *»Ker mi ravna oblika ni bila všeč, sem naredil tako, da [porta](https://skofija-koper.si/masni-plasci/) objame vrat in se izkaže oblika keliha, ki se začne s sidom na dnu čipke. To pomeni prizemljenost in gre do keliha in na koncu do mitre, ki je simbol krone,«* je pojasnil. Pri izbiri barve mašnega plašča so izhajali iz umazano bele barve čipke ter ji dodali osnovno blago enake barve, drugo pa kontrastno, da čipka pride čim bolj do izraza. Zlato-bela barvna kombinacija izraža veselje, slovesnost in upanje novega začetka. 

{{ img(path="images/3-novice5.PNG", alt="Krojač Matej Peljhan je komplet oblačil zašil v več kot 150 urah. To delo mu je bilo, tako kot vsem sodelujočim, v veliko čast. Foto: Ubald Trnkoczy") }}
*Krojač Matej Peljhan je komplet oblačil zašil v več kot 150 urah. To delo mu je bilo, tako kot vsem sodelujočim, v veliko čast. Foto: Ubald Trnkoczy*

{{ img(path="images/3-novice6.PNG", alt="Šivilji Bojana Leskovec in Nuška Likar sta čipke skrbno všili. Foto: Iztok Eržen") }}
*Šivilji Bojana Leskovec in Nuška Likar sta čipke skrbno všili. Foto: Iztok Eržen*


# Delo končano v sedmih mesecih 

Ob pomoči šivilj Bojane Leskovec in Nuške Likar, ki sta čipke všili v blago, so po sedmih mesecih delo dokončali. Darilo za papeža, ki je na koncu vključevalo mašni plašč, mitro in [štolo](https://si.aleteia.org/2019/12/08/kaj-je-stola-in-zakaj-si-jo-duhovnik-nadene-ceprav-se-je-ne-vidi/) za papeža ter dve dalmatiki za diakona, so pred prevozom v Vatikan predstavili v domači župnijski cerkvi v Spodnji Idriji. Darilo je papež z velikim zanimanjem sprejel v petek, 16. januarja 2026. Po besedah Blaža Lapanje gre za *»unikatno, uporabno darilo s sporočilom, ki odraža slovensko krščansko simboliko vseh šestih slovenskih škofij«.*

{{ img(path="images/43-novice7.PNG", alt="Sprejem slovenskih škofov v Vatikanu pri papežu Leonu XIV in izročitev darila – klekljanega kompleta mašnih oblačil, video: YouTube, Vatican News") }}
*Sprejem slovenskih škofov v Vatikanu pri papežu Leonu XIV in izročitev darila – klekljanega kompleta mašnih oblačil, video: YouTube, Vatican News (https://www.youtube.com/watch?v=9ulu-MezTEI)*

Vsi, ki so plašč ustvarjali, upajo, da ga bo papež nekoč oblekel, sicer pa je ta odločitev v njegovih rokah oziroma v rokah njegovih ceremonjerjev. Zaradi izbrane zlato-bele liturgične barve bi ga lahko uporabil za slovesne praznike ali pa morda ob njegovem obisku v Sloveniji. 

{{ img(path="images/3-novice8.PNG", alt="Predstavitev mašnega plašča in mitre za papeža Leona XIV., ki je potekala v Spodnji Idriji. Foto: STA") }}
*Predstavitev mašnega plašča in mitre za papeža Leona XIV., ki je potekala v Spodnji Idriji. Foto: STA*

# Viri

- [<em>Slovensko darilo papežu so izdelovali skoraj tisoč ur</em> - dnevnik.si](https://www.dnevnik.si/novice/slovenija/slovensko-darilo-za-papeza-ki-so-ga-izdelovali-skoraj-tisoc-ur-2777680/ )
- [<em>Sedem mesecev in več kot tisoč ur dela za slovensko darilo papežu</em> - delo.si](https://www.delo.si/lokalno/primorska-in-notranjska/sedem-mesecev-in-vec-kot-tisoc-ur-dela-za-slovensko-darilo-papezu )
- [<em>MAŠNI PLAŠČ IN MITRA Z IDRIJSKO ČIPKO ZA PAPEŽA POTUJETA V VATIKAN</em> - primorskival.si](hhttp://www.primorskival.si/novica.php?oid=24299 )
- [<em>Papez Leon XIV. sprejel plasc z cipkami</em> - primorske.svet24](https://primorske.svet24.si/primorska/goriska/masni-plasc-za-papeza-leona-xiv-s-sporocilnimi-idrijskimi-cipkami-je-ze-v-vatikanu/ )
- [<em>Visoka moda ima konkurenco: idrijske klekljarice za papeža</em> - druzina.si](https://www.druzina.si/clanek/visoka-moda-ima-konkurenco-idrijske-klekljarice-za-papeza  )