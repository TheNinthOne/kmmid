+++
title="Po več kot 50 letih se ljudje vračajo proti Luni"
description="V prihodnjih tednih se obeta nov polet proti Luni. Misija Artemis II bo štiričlansko posadko popeljala na desetdnevni oblet Lune brez pristanka, odprava pa bo služila kot pomembna priprava na načrtovano vrnitev ljudi na Lunino površje. "
date=2026-01-16

[extra]
avtor="Ana Mlinar"
lokacija="Maribor"

[taxonomies]
categories = []
tags = []
+++

{{ img(path="images/1-novice1.webp", alt="Raketa SLS na izstrelišču med zadnjimi pripravami na polet, Foto: NASA ") }}
*Raketa SLS na izstrelišču med zadnjimi pripravami na polet, Foto: NASA*


# Desetdnevni oblet Lune brez pristanka 

Posadka na Luni ne bo pristala, saj je namen odprave preverjanje ključnih faz poleta v globoko vesolje. Misija bo sledila poti tako imenovane proste vrnitve okoli Lune, ki z izkoriščanjem njene gravitacije omogoča varno vrnitev na Zemljo. Astronavti bodo prve dni preživeli v visoki Zemljini orbiti, kjer bodo preizkušali sisteme za vzdrževanje življenja v plovilu Orion, nato pa se bodo podali proti Luni. Med obletom oddaljene strani Lune bodo opazovali površje in zbirali podatke o območjih na južnem polu, ki so ključna za prihodnje odprave s pristankom. Po približno desetih dneh se bo misija zaključila s pristankom kapsule v Tihem oceanu. 

Misija Artemis II je bila sprva načrtovana že za november 2025, vendar je bila zaradi tehničnih izzivov prestavljena v leto 2026. Po več mesecih testiranj in pregledov je zdaj izstrelitev tudi uradno potrjena, časovno okno za polet pa je določeno med 31. januarjem in 14. februarjem.

# Posadka in priprave

Posadko misije Artemis II sestavljajo trije astronavti Nase – Reid Wiseman, Victor Glover in Christina Koch ter kanadski astronavt Jeremy Hansen. Wiseman bo na misiji opravljal vlogo poveljnika, Glover pilota, Kochova in Hansen pa bosta člana posadke, odgovorna za izvajanje nalog in spremljanje sistemov med poletom. Misija bo hkrati zgodovinska tudi zato, ker bo Christina Koch postala prva ženska, ki bo poletela okoli Lune.


{{ img(path="images/1-novice2.webp", alt="Štiričlanska posadka misije Artemis II, Foto: NASA") }}
*Štiričlanska posadka misije Artemis II, Foto: NASA*

Decembra je Nasa z zasedbo izvedla generalno vajo za dan izstrelitve, med katero so preizkusili vesoljske obleke ter postopke vstopanja in izstopanja iz kapsule Orion. Preizkusi so potekali v stavbi za montažo plovil v Kennedyjevem vesoljskem centru in so predstavljali enega ključnih korakov v zaključni fazi priprav na polet. 

# 12-urni premik rakete 

[Premik rakete Space Launch System](https://x.com/ExploreSpaceKSC/status/2012567206605795669) (SLS) do izstrelišča 39B je trajal skoraj 12 ur, čeprav je razdalja znašala le nekaj več kot šest kilometrov. 98 metrov visoko raketo so do ploščadi prepeljali na hrbtu gigantskega goseničarja, ki se je premikal s hitrostjo približno 1,3 kilometra na uro. Zaradi varnosti je pot tlakovana s posebnim rečnim prodom, ki zmanjšuje možnost iskrenja med premikanjem težkega tovora. Po zaključku premika se je SLS ustavila na izstrelišču, kjer sledijo še zadnji pregledi in generalka pred izstrelitvijo. 

# Evropski prispevek k misiji 

Čeprav je raketa SLS v celoti ameriški projekt, ima misija Artemis II izrazito mednarodno razsežnost.  Del vesoljskega plovila Orion, v katerem bo bivala posadka, je bil namreč izdelan v Evropi, natančneje v nemškem Bremnu. Gre za evropski servisni modul (ESM), ki je prispevek Evropske vesoljske agencije (ESA) v sodelovanju s podjetjem Airbus. 


{{ img(path="images/1-novice3.webp", alt="Vesoljsko plovilo Orion med testiranjem pred misijo Artemis II, Foto: NASA") }}
*Vesoljsko plovilo Orion med testiranjem pred misijo Artemis II, Foto: NASA*

Po Lunini površini je doslej hodilo 12 ljudi, vsi v okviru Nasinega programa Apollo med letoma 1969 in 1972. Od takrat tja človek še ni stopil. Misija Artemis II tega ne bo spremenila, bo pa po več kot pol stoletja znova odprla pot človeškim poletom proti Luni in preverila, ali je tehnologija, na kateri temeljijo prihodnji načrti, pripravljena na naslednji korak. 

# Viri

- [<em>Our Artemis Crew</em> - Nasa.gov](https://www.nasa.gov/feature/our-artemis-crew/)
- [<em>Velikanka na ploščadi 39B: po 50 letih se začenja odštevanje za vrnitev na Luno</em> - dnevnik.si](https://www.dnevnik.si/nedeljski/aktualno/velikanka-na-ploscadi-39b-po-50-letih-se-zacenja-odstevanje-za-vrnitev-na-luno-2779173/ )
- [<em>Štirje astronavti proti Luni že prihodnji mesec?</em> - 24ur](https://www.24ur.com/novice/znanost-in-tehnologija/luna_3.html)
- [<em>Nasino megaraketo do izstrelišča vozili kar 12 ur</em> - delo.si](https://www.delo.si/novice/znanoteh/nasina-megaraketa-na-izstreliscu-caka-na-zeleno-luc)
- [<em>Vrnitev na Luno se približuje. Astronavti preizkusili obleke</em> - n1info.si](https://n1info.si/magazin/vrnitev-na-luno-se-priblizuje-astronavti-preizkusili-obleke/)