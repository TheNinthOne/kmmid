+++
title="Nov dokumentarec odkriva tančico prve dame iz Sevnice "
description="Film obljublja intimen in doslej skrit vpogled vrnitve Melanie Trump v Belo hišo. "
date=2026-01-16

[extra]
avtor="Kristjan Toplak"
lokacija="Maribor"

[taxonomies]
categories = []
tags = []
+++

Dokumentarni film Melania prikazuje zadnje tedne pred zaprisego Donalda Trumpa, ko se vrača na politični vrh, z njim pa tudi ena najbolj zadržanih in hkrati najbolj opazovanih žensk sodobne ameriške politike. Projekt, ki je nastal pod okriljem Amazona in v režiji kontroverznega Bretta Ratnerja, obljublja redek vpogled v zakulisje življenja prve dame v obdobju, ko se zasebno življenje znova prelije v globalni politični spektakel. 

# Melanija prevzema nadzor 

Film Melania dokumentira zadnjih 20 dni pred lansko zaprisego Donalda Trumpa kot predsednika Združenih držav Amerike. Zgodba je umeščena v obdobje intenzivnih priprav, v katerem Melania Trump prehaja iz zasebnosti nazaj v eno najbolj izpostavljenih vlog na svetu. V ospredju filma niso politični govori ali protokolarni dogodki, temveč zakulisje, kamor ima javnost le redko vpogled. Ker je Melania pri filmu sodelovala kot izvršna producentka, zgodba ni predstavljena kot klasična biografija, temveč kot skrbno oblikovan vpogled v čas, ko se osebno in politično neizogibno prepletata. V sporočilu za javnost je poudarila, da dokumentarec prinaša intimen in neolepšan pogled na njeno soočanje z družino, poslom in filantropijo na poti do ponovnega naziva prve dame.  

{{ img(path="images/2-novice1.jpg", alt="Melania in Donald Trump med zaprisego v kongresni dvorani v Washingtonu, 20. januarja 2025") }}
*Melania in Donald Trump med zaprisego v kongresni dvorani v Washingtonu, 20. januarja 2025*


# V igro vstopil Amazon  

Film Melania je nastal pod okriljem Amazon Prime Video, kar dokumentarec že v izhodišču postavlja v okvir velikega mednarodnega projekta. Občinstvo si ga bo lahko ogledalo od 30. januarja, ko bo hkrati prišel v ameriške kinematografe in na izbrana mednarodna prizorišča, med katerimi je tudi Slovenija. Pri nas bo film na rednem sporedu v kinematografih Cineplexx in  v kinu Odiseja, kasneje bo na voljo tudi na platformi Prime Video, čeprav datum spletnega izida še ni uradno potrjen. Film bo spremljala tudi tridelna dokumentarna serija, ki bo Melanio spremljala med New Yorkom, Palm Beachom in Washingtonom v času, ko se je Donald Trump vračal na politični vrh.  

{{ img(path="images/2-novice2.jpg", alt="Promocijski plakat dokumentarnega filma Melania, ki v kinematografe prihaja 30. januarja") }}
*Promocijski plakat dokumentarnega filma Melania, ki v kinematografe prihaja 30. januarja*



Po poročanju domačih in tujih medijev je Amazon za pravice odštel okoli 40 milijonov dolarjev oziroma približno 34 milijonov evrov, kar dokumentarec uvršča med najdražje projekte te vrste. Kritiki ob tem opozarjajo, da bi lahko šlo tudi za premišljeno poslovno potezo ustanovitelja Amazona Jeffa Bezosa, ki naj bi s projektom želel utrditi odnose z novo Trumpovo administracijo.  

# Režiser dviga več prahu kot film 

Izbira režiserja za film Melania je v Hollywoodu sprožila več razprav kot sam napovednik. Brett Ratner, nekoč eden najvidnejših hollywoodskih ustvarjalcev, je bil leta 2017 po [obtožbah o spolnem nadlegovanju](https://www.rtvslo.si/zabava-in-slog/znani/plaz-obtozb-se-nadaljuje-o-spolnem-nadlegovanju-bretta-ratnerja-spregovorilo-sest-igralk/436718) praktično izrinjen iz filmske industrije, kar je zanj pomenilo konec kariere, kakršno je dotlej poznal. Njegova vrnitev v tako izpostavljen projekt po slabem desetletju zato dviga veliko obrvi, še posebej ker gre za film, povezan z družino Trump. Ratnerja je časnik Los Angeles Times postavil v središče gibanja #MeToo, ko je objavil pričevanja več žensk, med njimi tudi znanih igralk, ki so ga obtožile neprimernega vedenja, zlorabe moči in spolnega nadlegovanja. Čeprav kazenskih ali civilnih obsodb ni bilo, so velike filmske hiše, vključno z Warner Bros., z njim prekinile sodelovanje. Leta 2023 se je preselil v Izrael, kjer se je na družbenih omrežjih  razglasil za “ponosnega sionista”.  


{{ img(path="images/2-novice3.jpg", alt="Režiser Brett Ratner, ki je v preteklosti sodil med najuspešnejše hollywoodske ustvarjalce. Leta 2017 so v javnost prišle izjave znanih filmskih igralk, ki so ga obtožile zlorab in spolnega nadlegovanja.") }}
*Režiser Brett Ratner, ki je v preteklosti sodil med najuspešnejše hollywoodske ustvarjalce. Leta 2017 so v javnost prišle izjave znanih filmskih igralk, ki so ga obtožile zlorab in spolnega nadlegovanja.*

Njegovo ime se je znova pojavilo tudi v objavljenih dokumentih, povezanih z Jeffreyjem Epsteinom, kjer je bila med gradivom najdena njegova fotografija z Jean-Lucom Brunelom, pozneje obtoženim trgovine z ljudmi in spolnih zlorab. Čeprav fotografija sama po sebi ne dokazuje ničesar, je v medijih ponovno odprla razprave o Ratnerjevi preteklosti in omadeževanem ugledu. Tuji mediji, med njimi tudi The Hollywood Reporter, zato domnevajo, da povezava med Ratnerjem in Trumpovima ni naključna. Oba se pogosto predstavljata kot žrtvi kulture izključevanja, kar naj bi ustvarilo skupno točko, na kateri je nastal tudi film Melania. 

Zanimivo je tudi, da film sovpada z izidom Melaniine avtobiografije iz leta 2024, ki je bila eden ključnih razlogov, da je film sploh nastal. Melania v knjigi in filmu hkrati nagovarja bralce in gledalce ter utrjuje lastno zgodbo v trenutku, ko se znova vrača v središče svetovne pozornosti. Dokumentarec Melania po mnenju filmskih kritikov predstavlja veliko več kot le portret nekdanje in bodoče prve dame. Gre za film, v katerem se prepletajo osebna zgodba, ključni politični trenutki in interesi največjih imen sodobne medijske industrije.  




{{ img(path="images/2-novice4.jpg", alt="Avtobiografija Melania, ki jo je Melania Trump izdala leta 2024, ponuja osebni vpogled v njeno življenjsko pot. Opisuje otroštvo v Sloveniji in svojo pot do vloge prve dame Združenih držav Amerike") }}
*Vesoljsko plovilo Orion med testiranjem pred misijo Artemis II, Foto: NASA*


# Viri

- [<em>Le dan po premieri dokumentarec o Melanii Trump tudi v slovenskih kinematografih</em> - rtvoslo.si (13. 1. 2026).](https://www.rtvslo.si/kultura/film-in-tv/le-dan-po-premieri-dokumentarec-o-melanii-trump-tudi-v-slovenskih-kinematografih/770024)
- [<em>VSlovenski kinematografi odštevajo do premiere filma Melania.</em> - 24ur (13. 1. 2026).](https://www.24ur.com/popin/film_tv/slovenski-kinematografi-odstevajo-do-premiere-filma-melania.html)
- [<em>Ona prevzema nadzor, on dviguje prah: zakaj vsi govorijo o režiserju dokumentarca o Melanii Trump?</em> - dnevnik.si (14. 1. 2026).](https://www.dnevnik.si/nedeljski/zakulisje/ona-prevzema-nadzor-on-dviguje-prah-zakaj-vsi-govorijo-o-reziserju-dokumentarca-o-melanii-trump-2778378/)