+++
title="(Ne)zaupanje v javnem zdravstvu - Zakaj Slovenci zaupamo zdravnikom, ne pa zdravstvu?"
description="Javno zdravstvo v Sloveniji velja za enega temeljnih družbenih sistemov, ki naj bi vsem prebivalcem zagotavljal dostopno in kakovostno zdravstveno oskrbo. Kljub temu se v zadnjih letih vse pogosteje odpira vprašanje zaupanja, ne le v zdravstveni sistem kot institucijo, temveč tudi v ljudi, ki v njem delajo. Dolge čakalne dobe, pomanjkanje zdravstvenega kadra in občutek nepreglednosti sistema imajo pomemben vpliv na to, kako javnost dojema slovensko javno zdravstvo. Ko gre za zdravje, zaupanje ni zgolj osebni občutek, temveč ključen pogoj za sodelovanje med pacientom in zdravstvenim sistemom. Brez zaupanja ni učinkovitega zdravljenja, preventive in dolgoročnega izboljšanja javnega zdravja. "
date=2026-01-14

[extra]
avtor="Nuša Ehman, Ana Mlinar"
lokacija="Maribor"

[taxonomies]
categories = ["Zdravstvo"]
tags = ["Javno zdravstvo", "zaupanje", "zdravniki", "zdravstveni sistem Slovenije"]
+++


# Kaj pravijo raziskave: zaupanje v zdravnike se povečuje 

Raziskave javnega mnenja v Sloveniji kažejo, da je zaupanje v javno zdravstvo razmeroma nestabilno. Čeprav se v zadnjem obdobju pojavljajo znaki postopnega izboljšanja, velik del prebivalcev še vedno meni, da sistem ne deluje učinkovito. Najpogosteje izpostavljene težave ostajajo dolge čakalne vrste, pomanjkanje jasnih informacij in občutek neenake obravnave. 

Hkrati podatki razkrivajo pomembno razliko: zaupanje v zdravstvo kot sistem ni enako zaupanju v zdravstvene delavce. Kritika je praviloma usmerjena v organizacijo in upravljanje sistema, bistveno redkeje pa neposredno v zdravnike. To kaže, da javnost težave zaznava predvsem kot sistemske. Raziskava Ogledalo Slovenije, ki redno meri zadovoljstvo prebivalcev s splošnim stanjem v državi ter zaupanje v institucije in poklice, prinaša pozitivne novice za zdravniški poklic. Zdravniki so v zadnji meritvi zabeležili najvišjo rast zaupanja med vsemi poklici, kar kaže na opazen premik v percepciji javnosti. 


![Podatki mnenja o slovenskem zdravstvu iz leta 2024. Vir: Mediana](/images/10-slika1.png)
*Podatki mnenja o slovenskem zdravstvu iz leta 2024. Vir: Mediana*

Tudi raziskava, ki jo je za Zdravniško zbornico Slovenije izvedla Mediana, razkriva, da okoli 76 % prebivalcev zaupa svojemu osebnemu zdravniku in več kot 70 % zaupa zdravnikom v Sloveniji na splošno. 

# Zdravnik kot zaveznik, sistem kot ovira 

Zdravniki v Sloveniji v primerjavi z drugimi poklicnimi skupinami uživajo razmeroma visoko stopnjo zaupanja. Po upadu med pandemijo se zaupanje vanje ponovno krepi. Pacienti jih pogosto dojemajo kot strokovne, predane in empatične posameznike, ki kljub omejitvam sistema skušajo zagotoviti čim boljšo oskrbo. 

Ta razlika med zaupanjem v posameznike in nezaupanjem v institucijo razkriva globlji problem. Ljudje zdravnikom večinoma verjamejo, hkrati pa dvomijo, ali jim sistem omogoča pravočasno, dostopno in kakovostno obravnavo. Osebna izkušnja z zdravnikom je pogosto pozitivna, medtem ko stik s sistemom kot celoto ostaja vir frustracij. 

![76 % Slovencev zaupa svojemu osebnemu zdravniku. Foto: Freepik](/images/10-slika2.jpg)
*76 % Slovencev zaupa svojemu osebnemu zdravniku. Foto: Freepik*

Takšen razkorak ni značilen le za Slovenijo, temveč se pojavlja tudi v drugih državah. Mednarodne primerjave kažejo, da ljudje pogosto bolj zaupajo zdravstvenim delavcem kot institucijam, ki zdravstvene storitve organizirajo. Ko sistem deluje neučinkovito, se nezaupanje hitro razširi, tudi če so osebne izkušnje z zdravniki dobre. 

# Čakalne vrste odpirajo vrata zasebnikom

V takšnih razmerah se vse več ljudi obrača na zasebno zdravstvo. Odločitev za samoplačniške storitve pogosto ni izraz večjega zaupanja v zasebni sektor, temveč predvsem odziv na nedostopnost javnega sistema. Krajše čakalne dobe in hitrejša obravnava so za mnoge odločilni dejavniki. 

Hkrati pa rast zasebnega zdravstva odpira vprašanja pravičnosti in enakosti. Tisti, ki si storitve lahko privoščijo, hitreje pridejo do zdravstvene oskrbe, drugi pa ostajajo ujeti v čakalnih vrstah. To lahko dolgoročno poglobi družbene razlike in dodatno spodkopava zaupanje v javno zdravstvo kot sistem, ki naj bi bil dostopen vsem. 

# Od kod nezaupanje? 

Nezaupanje v javno zdravstvo ima več vzrokov. Pomembno vlogo ima način, kako se o zdravstvu govori v medijih. Pogoste razprave o reformah, stavkah, kadrovskih težavah in financiranju ustvarjajo občutek stalne krize, tudi pri ljudeh, ki nimajo neposredno slabih izkušenj z zdravstveno oskrbo. 

Nezaupanje se redko oblikuje zaradi enega samega dogodka. Pogosteje gre za postopno kopičenje slabih občutkov, povezanih z nepreglednostjo sistema, nejasno komunikacijo in občutkom, da pacient pri sprejemanju odločitev nima glasu. V takšnem okolju se zaupanje hitro izgublja, povrniti pa ga je bistveno težje. 

![Vzroki težav v zdravstvenem sistemu po mnenju Slovencev. Vir: Mediana ](/images/10-slika3.png)
*Vzroki težav v zdravstvenem sistemu po mnenju Slovencev. Vir: Mediana*

# Pogled iz prve roke: osebni odnos krepi zaupanje, sistem pa ga slabi 

<div class="video">
<iframe width="560" height="315" title="Pogled iz prve roke: osebni odnos krepi zaupanje, sistem pa ga slabi"  src="https://www.youtube.com/embed/iQN0_qoCJA4?si=j4Tl0NP-Ckx1obvx" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>
</div> 


Maruša Mlinar Urh, specializantka družinske medicine, zaposlena v koncesijski ambulanti v Zdravstveni postaji Gorenja vas, opaža, da je nezaupanje pacientov večinoma usmerjeno v zdravstveni sistem kot tak, bistveno manj pa v zdravstveno osebje. »Mislim, da družinski zdravniki še vedno uživamo precej veliko zaupanja, predvsem zato, ker nas pacienti poznajo in z nami vzpostavljajo dolgoročen odnos,« pojasnjuje. 

Po njenem mnenju k negativni podobi zdravstva pomembno prispevajo mediji in politika. Dolgotrajni javni konflikti, stavke in poudarjanje afer ustvarjajo občutek stalne krize, medtem ko pozitivne zgodbe o vsakodnevnem delu v javnem zdravstvu le redko pridejo v ospredje. 

Kot ključno težavo v odnosu med zdravnikom in pacientom izpostavlja pomanjkanje časa. Prav pogovor, v katerem zdravnik razloži potek bolezni in razloge za izbrano zdravljenje, je tisti, ki najbolj utrjuje zaupanje, a je v praksi pogosto prekratek. »Pacienti si želijo razlage in razumevanja – in ravno tega je zaradi preobremenjenosti pogosto premalo.«  

# Zaupanje ni samoumevno, je pa nujno 

Nezaupanje v javno zdravstvo v Sloveniji je kompleksen pojav, ki ga ni mogoče pripisati enemu samemu vzroku. Raziskave kažejo, da ljudje zdravnikom večinoma zaupajo, do zdravstvenega sistema kot institucije pa ostajajo precej bolj kritični. 

Za dolgoročno izboljšanje zaupanja bodo potrebne sistemske spremembe, večja transparentnost, boljša komunikacija s pacienti ter zmanjševanje čakalnih dob. Le s povezovanjem strokovnega dela zdravstvenih delavcev in učinkovitega, pravičnega sistema bo mogoče ponovno okrepiti zaupanje javnosti v slovensko javno zdravstvo. 

# Viri

- [ <em>Slovenci spet zaupamo zdravnikom in spletnim trgovinam.</em> - 24ur.com. (2024)](https://www.24ur.com/novice/slovenija/slovenci-spet-zaupamo-zdravnikom-in-spletnim-trgovinam.html)
- [ <em> Slovenci znova zaupajo zdravnikom in direktorjem, manj Policiji.</em> - 24ur.com. (2025). ](https://www.24ur.com/novice/slovenija/raziskava-valicona-kaze-vrnitev-zaupanja-v-zdravnike-in-direktorje.html)
- [ <em> Behavioral patterns in accessing the healthcare system in Slovenia: A pilot survey. European Journal of Public Health, 35(Supplement 4), ckaf161.852. </em> - Herceg, A., Brovc, M., Stromajer, E., Poldrugovac, M. (2025). ](https://doi.org/10.1093/eurpub/ckaf161.852)
- [ <em>  Kaj je družbeno bolj škodljivo – da ljudje ne zaupajo zdravstvu ali politikom? </em> - Ihan, A. (2024). ](https://www.delo.si/mnenja/kolumne/zakaj-ne-za-upamo)
- [ <em> Zaupanje v zdravstvo raste, ne pa tudi v zdravnike. Komu najbolj zaupamo? </em> - N1 Slovenija. (2024).](https://n1info.si/novice/slovenija/zaupanje-v-zdravstvo-raste-ne-pa-tudi-v-zdravnike-komu-najbolj-zaupamo/)
- [ <em> Does healthcare deliver? Results from the Patient-Reported Indicator Surveys (PaRIS) </em> - Organisation for Economic Co-operation and Development. (2025).](https://doi.org/10.1787/c8af05a5-en)
- [ <em> Health at a glance 2025: Slovenia. </em> - Organisation for Economic Co-operation and Development. (2025).](https://www.oecd.org/en/publications/health-at-a-glance-2025_15a55280-en/slovenia_766a9bd5-en.html)
- [ <em> Vrnitev zaupanja v zdravnike in RTV Slovenija, padec zaupanja v direktorje. </em> - RTV Slovenija. (2024). ](https://www.rtvslo.si/slovenija/vrnitev-zaupanja-v-zdravnike-in-rtv-slovenija-padec-zaupanja-v-direktorje/728336)
- [ <em>  Ogledalo Slovenije: Jesen 2025. </em> - Valicon. (2025).  ](https://www.valicon.net/sl/ogledalo-slovenije-jesen-2025/)
- [ <em>  Ogledalo Slovenije: politikom zaupamo najmanj, zdravniki in direktorji navzgor, reševalci in gasilci na vrhu. </em> - Večer. (2025). ](https://vecer.com/slovenija/ogledalo-slovenije-politikom-zaupamo-globoko-najmanj-zdravniki-in-direktorji-navzgor-resevalci-gasilci-so-prvi--10380284)
- [ <em>Visoko zaupanje v zdravnike.</em> - Zdravniška zbornica Slovenije. (2024). ](https://www.zdravniskazbornica.si/informacije-publikacije-in-analize/obvestila/2024/11/26/visoko-zaupanje-v-zdravnike)